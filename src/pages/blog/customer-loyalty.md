---
title: Dopisy z banky vám mohou způsobit poruchu emoční stability
subtitle: Netýrejte svoje klienty špatným obsahem
author: src/data/authors/jane-doe.yaml
excerpt: "Dopisy, zejména ty špatně napsané,\_mohou ovlivnit zdraví klientů\_a jejich\_emoční stabilitu. Zamyslete se proto vy, kteří (v bankách a pojišťovnách) dopisy píšete, jak\_velký vliv na zdraví svých klientů máte."
date: '2021-01-21'
thumb_image: images/3_thumb.jpg
thumb_image_alt: A group of people working in a cafe
image_alt: A group of people working in a cafe
template: post
---
Zejména ty nesrozumitelné, které musíte přečíst 3x a stejně si nejste jisti tím, co po vás chtějí.

V jedné knize jsem narazil na stupnici pro měření stresujících událostí, které nás v životě potkávají. Dva psychiatři z Washington Medical School, Dr. Thomas H. Holmes a Dr. Richard H. Rahe, v ní seřadili životní události podle velikosti stresu, které nám způsobují.

Co nás dostane do kolen
Nejvyšší hodnotu přiřkli úmrtí druha (100 bodů), rozvod ohodnotili na 73, uzavření sňatku na 50 a odchod do důchodu na 45 bodů.

Na opačném konci stupnice je například dovolená s hodnotou 13, Vánoce s 16, a nebo trable s šéfem ohodnocené na 23 bodů.

Dopisy bez vedlejších účinků?
Při čtení tabulky jsem si vzpomněl na stres, který zažívám, kdykoliv doma na schodech objevím dopis z úřadu.  Jen se na něj podívám, začne mě lehce bolet břicho.

To je typická stresová situace, řekl jsem si, a rozhodl se tabulku rozšířit o čtení dopisů. Určitě tam patří, jenom jsem si nebyl jistý, na jaké místo.

Nechtěl jsem dopisům moc křivdit, a tak jsem je nakonec zařadil s 10 body téměř na konec, za Vánoce a dovolenou.

Až posléze jsem si uvědomil hezkou souvislost. Když dostanu srozumitelný dopis, mám z toho druhé Vánoce a když je dopis nesrozumitelný, potřeboval bych na jeho pochopení celou dovolenou. Mohli by je prodávat dohromady jako balíček.

Spočtěte si svůj stres
U tabulky byl také návod na zjištění celkové stresové zátěže. Stačí vzít všechny události, které se vám staly během roku a sečíst jejich bodové ohodnocení. Pokud je jejich součet vyšší jak 150, jste vystaveni dosti vysoké úrovni stresu – někdy spojeného s fyzickou nemocí nebo poruchami emoční stability. Tvrdí pánové Holmes a Rohe.

Vzal jsem svých 10 bodů za dopis a představil si, že dostanu jeden za měsíc. To je 120 bodů za rok a téměř celá kapacita stresorů je vyčerpaná. Každého třetího v měsíci dostanu dopis a pak se již nesmí nic stát, jinak jsem v ohrožení.

Nemohu si například vzít hypotéku nad 50 000 dolarů, protože ta sama má 31 bodů. Musím se vzorně starat o kočku, protože její smrt má 42 bodů a dostal bych se bohatě nad 150 bodový limit. Fyzická nemoc by mě pak asi neminula.

Co z toho plyne?
Dopisy, zejména ty špatně napsané, mohou ovlivnit zdraví klientů a jejich emoční stabilitu.

Zamyslete se proto vy, kteří (v bankách a pojišťovnách) dopisy píšete, jak velký vliv na zdraví svých klientů máte.

Pro špičkové manažery firmy bych doporučil vytvořit nové KPI: snížení stresového faktoru dopisů, alespoň o 5 bodů. Pomůže nám to všem (klientům).

Nebo se snad máme raději proti poruše emoční stability pojistit?
